---
title: "Arno Špakausko paroda muziejuje"
description: 
featured_image: "https://vilnia.com/images/grossetesto.jpeg"
draft: false
date: 2023-09-27T12:00:00-05:00
---
{{< figure src="https://vilnia.com/images/grossetesto.jpeg" >}}

Rugsėjo 27 d. I. Luckevičiaus muziejuje duris atvers Arno Špakausko fotografinių atspaudų paroda „Grossetesto sfera". Cikle autorius tyrinėja šviesos ir daiktų sąveiką, išskirdamas juos kaip unikalias būtybes, individualizuodamas. Pasirinkta "Lith print" spaudos technika, pasižymi gilių šiltų ir šaltų tonų santykiu ir pabrėžia unikalų korpuskulinį grūdėtumą.
Paroda kvies diskutuoti apie mąstymo procesą, kuomet daiktai nėra tiesiog objektai turintys praktinę funkcija, bet skirtingais atributais pasižymintys fenomenai. „Grossetesto sferos“ koncepcija remiasi viduramžių mąstytojo R. Grossetesto šviesos kaip save ir materiją kuriančios substancijos idėja ir iš A. Šliogerio pasiskolinta ir perfrazuota mintimi, jog dialogas su daiktais yra vienintelė reali transcendencija. Šios idėjos atspindi autoriui svarbius apmąstymus, kuriuose paprasti daiktai virsta metafizinės svarbos artefaktais, o kiekviena fotografija gali būti suprantama kaip savitas mikrokosmas.
Šį fotografinių atspaudų ciklą A. Špakauskas naudoja kaip būdą ieškoti, mąstyti ir „nu-mąstyti“ grūdėtuose pustoniuose skęstančius ir vėl iš jų išnyrančius objektus. Fiksuodamas šviesos ir medžiagos santykį, apie savo aplinkoje esančius daiktus kalba kaip apie neeilinius, belaikius, įvykius.

Autorius siūlo žiūrovams fotografijoms skirti kuo daugiau laiko ir vengti jose matomus objektus apibūdinti griežtomis sąvokomis.

Teksto autorius - Karolis Sabeckis
Parodos kuratorius - Andrei Antonau
Atidarymas: Rugsėjo 27 d. 18:00 I. Luckevičiaus muziejuje (Vilniaus g. 20).
Paroda veiks iki spalio 11 d.
Parodą galima aplankyti nuo trečiadienio iki sekmadienio. Nuo 14 iki 20 val.
Renginį remia Lietuvos Kultūros Taryba.