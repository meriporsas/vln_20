---
title: "Школка пры Віленскім беларускім музэі імя Івана Луцкевіча"
description: ""
featured_image: ""
omit_header_text: true
type: page
menu: main
thumbnail: images/edita.jpg
---
![](https://vilnia.com/images/edita.jpg)

Беларуская школка для дзяцей дашкольнага і малодшага школьнага  ўзросту ў Вільні зьяўляецца праектам Віленскага беларускага музэю імя Івана Луцкевіча.  Школка выходнага дня - гэта не толькі магчымасьць атрыманьня даступнай культурна адукацыйнай паслугі для беларусаў Вільні, але таксама асяродак сацыяльнай  інклюзіі і камунікацыйная пляцоўка, якая дае магчымасьць беларусам захаваць  далучанасьць да беларускай культуры і традыцый, адаптавацца да новых умоў без  страты нацыянальнай тоеснасьці і датычнасьці да беларускай супольнасьці.  



Беларуская школка пры Віленскім беларускім  музэі імя І. Луцкевіча ставіць перад сабой  наступныя асноўныя мэты: 

1) неакадэмічнае выкладаньне беларускай  мовы й развіцьцё практыкі маўленьня ў  малодшага пакаленьня беларусаў, што  зьехалі з краіны. 

2) стварэньне камунікацыйнай прасторы  для беларусаў малодшага ўзросту, іх  інтэграцыя й наладжванне сувязяў.

3) разьвіцьцё ведаў пра гістарычную повязь  Літвы й Беларусі, пра беларусаў у Вільні  й беларускую культуру. 



Навучальная праграма складаецца з ядра моўных тэмаў, неабходных для элементарных зносін, і сацыякультурных тэмаў, зьвязаных з перажываньнем дзіцём навакольнага сьвету. Камунікатыўныя навыкі выпрацоўваюцца на аснове таго, што дзіцяці трэба казаць у звычайных жыцьцёвых сітуацыях. Яго вучаць называць і апісваць прадметы і зьявы, месца, час, колькасьць, памер, выказваць сваё меркаваньне й пажаданьні, выказваць эмоцыі.

Мінімум слоўнікавага запасу фармуецца з улікам магчымасцяў зьвязваньня словаў, іх выкарыстаньня ў сітуацыйных кантэкстах. Змест фармуецца па тэматычным прынцыпе - выбіраецца зразумелая й актуальная для дзяцей тэма, прадугледжаны рэалістычныя камунікацыйныя сітуацыі.

Інавацыйныя метады навучаньня ўключаюць як актыўныя, так і інтэрактыўныя.  Актыўныя прадугледжваюць высоўваньне вучня на пазіцыю дзейснага ўдзельніка  навучальнага працэсу, а не яго суб’екта: вучань, актыўна ўзаемадзейнічаючы з  настаўнікам і калегамі, уплывае на працэс і яго ўдзельнікаў. Партнёрскі тып  навучаньня прадугледжвае супрацоўніцтва, сумесную творчасьць і ўзаемадапамогу.  Інтэрактыўнасьць дапамагае большай эфектыўнасьці засваеньня ведаў і творчаму  выкананьню атрыманых заданьняў (ралявых гульняў, групавых творчых заданьняў,  экскурсій, творчых праектаў). 

Колькасьць урокаў на тыдзень: 1 урок на тыдзень.

![](https://vilnia.com/images/screenshot-2022-01-25-at-08.47.57.png)


Навыкі маўленьня на беларускай мове развіваюцца з выкарыстаньнем разнастайнай візуальнай інфармацыі, заахвочваючы й абапіраючыся на ўжо назапашаныя веды. Развіцьцё гутарковай мовы зьяўляецца падрыхтоўчым этапам да навучаньня граматыцы, таму ў цэнтры ўвагі знаходзіцца развіцьцё правільнага вымаўленьня. Навыкі вымаўленьня развіваюцца шляхам перайманьня чутнай мовы іншых людзей, падобна як гэта адбываецца ў раньнім дзяцінстве.


**Нашыя настаўніцы**



**Эдзіта Шукевіч** - настаўніца вышэйшай кваліфікацыйнай катэгорыі, настаўніца-метадыст са стажам больш за 25 гадоў. У 1996 - 2016 гадах працавала дыктаркай беларускай праграмы Літоўскага радыё і тэлебачаньня (ЛРТ) "Для вас, суайчыньнікі", пазьней і аўтарам. Акрамя выкладаньня літоўскай і беларускай моваў, Эдзіта Шукевіч займаецца падрыхтоўкай і рэалізацыяй адукацыйных праектаў, у тым ліку Comenius, Nord Plius Junior, "Білінгвальная адукацыя". Менавіта яе яркасьць, актыўнасьць і ўменьне заняць вучняў, уцягнуць іх у сумесную працу, песьню, гульню дапамагаюць захоўваць зацікаўленасьць дзяцей і зноў і зноў прыходзіць на заняткі ў беларускую школу ў свой выходны дзень.



**Алена Масьлюкова** - суаўтарка вучэбнай праграмы, педагог (са стажам больш за 33 гады), метадыст і грамадзянская дзяячка. У 2014 г. перамагла ў Сьветлагорскім раённым этапе рэспубліканскага конкурсу "Настаўнік года". З 2015 года ўзначальвае Сьветлагорскае адзьдзяленьне Праваабарончага цэнтру “Вясна” і ўдзельнічае ў кампаніях “Праваабаронцы супраць сьмяротнага пакараньня”, “Праваабаронцы за свабодныя выбары” й іншых. У 2020 годзе стала гераіняй міжнароднага фотаконкурсу "Партрэты ўлады" Фонду "Дом правоў чалавека", прысьвечанага жанчынам-праваабаронцам. Узнагароджана прэміяй “Чэмпіёны грамадзянскай супольнасці” Асамблеяй няўрадавых дэмакратычных арганізацый у намінацыі “Грамадскі лідэр года” (2019, сумесна з актывісткай Сьвятланай Гатальскай ад руху “Маршыруй, дзетка!”, які змагаецца за прыняцьце закону па барацьбе з хатнім гвалтам у Беларусі).



**Паліна Сокал** ужо 18 гадоў працуе ў індустрыі рэкламы, больш за 10 гадоў выкладае фатаграфію і графічны дызайн. Прафесійную дзейнасьць пачала падчас навучаньня ў ВНУ, у 2004 годзе. У 2008 годзе пасьпяхова скончыла Беларускую дзяржаўную акадэмію мастацтваў па спецыяльнасьці "Камунікатыўны дызайн". У 2009-м была запрошана на кафедру графічнага дызайну БДАМ выкладаць курс Кампутарнай графікі і Крэатыўнага мысьленьня для студэнтаў 2-4 курсаў. Два гады кіравала дыпломнымі праектамі выпускнікоў. Працавала на курсах павышэньня кваліфікацыі пры БДАМ. У 2011-м годзе заснавала некамерцыйную арганізацыю "Арт-старт", якая займалася нефармальным навучаньнем і правядзеннем штогадовага міжнароднага адукацыйнага фестывалю для фатографаў і дызайнераў "Кропка перасячэньня". У 2014 годзе завяршыла актыўную грамадскую дзейнасць у сувязі з нараджэньнем дзяцей. У чэрвені 2021 года пераехала з сям'ёй у Вільню, дзе аднавіла выкладчыцкую дзейнасьць у рамках праекта "Нядзельная школка", прапанаваўшы курс для старэйшых школьнікаў "Выдавецтва". У студзені 2022 года быў апублікаваны першы выпуск газэты "Беларуская перамена". Аўтарамі тэкстаў, фатографамі ды ілюстратарамі газэты зьяўляюцца дзеці, якіх бацькі вывезьлі зь Беларусі ў Літву.



Дзякуючы школцы дзеткі  маюць магчымасць падтрымліваць  камунікацыю з суайчыньнікамі, разьвіваць свае  веды па гісторыі й культуры, сваё валоданьне  беларускай мовай, падтрымліваць інклюзію ў  грамадскую супольнасьць. 



Рэпартаж пра дзейнасьць школкі на тэлеканале Белсат: <https://belsat.eu/news/04-09-2021-u-vilni-raspachala-pratsu-nyadzelnaya-shkola-dlya-belaruskih-dzyatsej/>

Рэпартаж Радыё Свабода: <https://www.svaboda.org/a/31481895.html>





## **Далучыцца да заняткаў можна ў любы час.  Шчыра запрашаем!**

## **E-mail: [niadzielnaja.shkolka@gmail.com](<>)**







![](https://vilnia.com/images/photo_2021-12-02-11.48.52.jpeg)

![](https://vilnia.com/images/photo_2021-12-28-15.36.11.jpeg)

![](https://vilnia.com/images/photo_2021-09-04-15.48.47.jpeg)