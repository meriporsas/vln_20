---
date: 2022-10-01T12:06:11+03:00
description: ""
featured_image: ""
tags: ["імпрэзы"]
draft: false
title: "Што паглядзець пра таргоўлю людзьмі?"
omit_header_text: true
---

Што паглядзець пра таргоўлю людзьмі?

Фільмы пра таргоўлю людзьмі ўражваюць нас нашмат мацней чым якія-кольвек падрабязныя лекцыя ці высока літаратурныя кнігі. Справа ў тым, як мы рэагуем менавіта на візуальны рад. Адчуваньне таго, што мы гэта бачылі «на ўласныя вочы» пакідае глыбокі сьлед. Таму, калі не ўпэўненыя ў тым, што хочаце патурбаваць нэрвовую сыстэму, лепей пачытайце кнігу на тую ж тэму. Мы дарэчы, публікавалі сьпіс адмысловай літаратуры, мастацкай і рознай. Людзям ж з упэўненасьцю ва ўласных нэрвах прапануем азнаёміцца з нашай падборкай:

Oleg – фільм латыскага рэжысэра Юрыс Курсіетыс. Алег – менавіта так завуць хлопца расейскага паходжаньня, які жыве ў Латвіі, і трапляе ў даўгі. Каб разьлічыцца ў крэдыторамі, хлопец разам з такім ж як ён працоўнымі з Усходняй Эўропы, едзе ў Нідэрлянды, і працуе на заводзе мясной прамысловасьці. Праз зьбег абставінаў Алега несправядліва звальняюць. Хлопец вымушаны шукаць новае месца працы. Тут яму і трапляецца кампанейскі вясёлы Анджэй, які прапануе Алегу не толькі працу, але яшчэ і сапраўдны польскі пашпарт…

У фільме дэталёва паказана як па кроках чалавек трапляе ў пастку працоўнага эксплуатара. Ад пачатку ёсьць адчуваньне, што нешта не тое, але сыходзіць пакуль не хочацца. А пасьля, калі надыходзіць разуменьне, што трэба бегчы, гэта ўжо немагчыма.

Асьцярожна, ёсьць даволі крывавыя сцэны.

«Цана сэксу» – дакумэнтальны фільм амерыканска-балгарскай рэжысэркі Мімі Чакаравай.

Баўгарыя – адна з тых краін, якая жыве даволі бедна ў параўнаньні з бліжэйшымі суседзямі. Асабліва ў глыбінках, адзіным выйсьце з бядноты здаецца пераезд у багацейшую краіну. За гэтай мэтай і едуць баўгарскія дзяўчыны ў Італію ці Турцыя. І лёгка трапляюць у сапраўднае рабства.

Вядома, гэта не толькі баўгарскі фэномэн. Шмат такіх дзяўчын паходзяць з Малдовы, Украіны, Беларусі… Адчуваньне безнадзейнасьці ў роднай краіне прымушае дзяўчын у зусім юным узросце зрабіць крок у невядомасьць – насустрач злачынцам.

Фільм складаецца з размоваў з дзяўчынамі, якія вырваліся з палону гандляроў людзьмі. Як яны туды патрапілі? Як змаглі выбрацца? Як жывуць зараз? На ўсе гэтыя пытаньні паўнавартасна адказвае фільм «Цана сэксу». Ёсьць на YouTube.

Прададзеныя 2017 (Trafficked) – стваральнікі фільму натхняліся гісторыямі рэальных людзей.

Па сюжэце, трох гераінь з розных краін прадаюць праз міжнародную сетку гандляроў людзьмі. Апынуўшыся ў тэхаскім бардэлі, дзяўчыны вырашаюць аб’яднацца і зьбегчы ад злачынцаў.

Гэта гісторыя не толькі пра таргоўлю людзьмі, але яшчэ і пра розныя культурныя коды, цяжкасьці супольнай працы і прагі да волі, якая ўмацаваны ў людзях, незалежна ад таго, дзе яны нарадзіліся і ў якія абставіны трапілі.
