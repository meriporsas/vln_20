---
date: 2024-01-22T10:06:11+03:00
description: ""
featured_image: "https://vilnia.com/images/parfianok.jpg"
tags: ["імпрэзы", "выставы"]
title: "Адрыцьцё выставы “Віленскі альбом” Ўладзімера Парфянка"
omit_header_text: true
---

Запрашаем на адрыцьцё выставы “Віленскі альбом” Ўладзімера Парфянка.

Уладзімер Парфянок (1958-2024) – фатограф, галерыст, куратар, пэдагог. Адна з самых прыметных асобаў беларускага фатаграфічнага жыцьця ад пачатку 1990-ых па нашы дні.

Фатаграфію Ўладзіміра Парфянка вылучае тонкае пачуцьцё кампазыцыі памножанае на  разуменьне таго што ў кожным з канкрэтных выпадкаў зьяўляецца рашаючым момантам. Да яго рана прыйшло асэнсаваньне важнасьці фактару спантаннасьці ў рабоце фатографа і разуменьне, што розьніцу паміж добрым і выбітным здымкам робяць дэталі, дробязі якія немагчыма ані прадугледзець ані змадэляваць.

Здымкі прадстаўленыя на выставе паходзяць зь вялікай сэрыі “Фрагмэнты быцьця”. Абраную частку цыклю аб’ядноўвае ў першую чаргу месца: горад Вільня. Асноўны аб’ём работы над праектам (у тым ліку і адбор) рабіўся на працягу 1987-1988 гадоў, калі аўтар, разам з калегамі па групе “Правінцыя” часта наведваў Вільню.

Выстава будзе будзе праходзіць у залі Віленскага Беларускага Музэя (Vilniaus 20) ад 25 студзеня па 28 лютага 2024 г.

Адкрыцьцё 25 студзеня а 18:30.

