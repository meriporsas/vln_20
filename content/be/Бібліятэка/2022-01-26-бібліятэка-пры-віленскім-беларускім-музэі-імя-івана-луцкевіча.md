---
layout: blog
title: Бібліятэка пры Віленскім беларускім музэі імя Івана Луцкевіча
date: 2022-01-26T12:53:39.475Z
thumbnail: images/photo_2022-01-26-15.04.38.jpeg
---
Віленскі беларускі музэй імя Івана Луцкевіча больш за два дзясяцігодзьдзі (афіцыйна зарэгістраваны ў Літве 20 гадоў таму, у 2001 годзе) займаецца зборам і захоўваньнем прадметаў даўніны, рукапісаў, дакумантаў, фатаздымкаў і іншых сьведчанняў жыцьця і дзейнасьці беларусаў розных пакаленьняў. Музей зьяўляецца не толькі сховішчам дакумантаў, прадметаў і іншых сьведчанняў індывідуальных, сямейных гісторый і агульнай гістарычнай спадчыны беларусаў, але таксама культурным хабам, які аб'ядноўвае ў сабе і архіў, і бібліятэку, і адукацыйную пляцоўку (са штотыднёвымі афлайн заняткамі для дзяцей рознага ўзросту, падлеткаў і дарослых, а таксама жывымі і трансьляванымі анлайн лекцыямі, майстар-класамі).

У 2022 годзе распачала сваю працу бібліятэка, якая захоўвае ў сваіх фондах больш за 1000 экзэмпляраў кнігаў на беларускай мове, сярод якіх рэдкія выданьні і старадрукі. Зборы стала папаўняюцца за кошт ахвяраваньняў і набыцьця кніг у сучасных выдаўцоў.
Дзякуючы намаганьням валанцёрак ствараецца электронная палічка бібліятэкі, на якой выкладаюцца кароткія анатацыі наяўных кнігаў для спрашчэньня пошуку й выбару іх чытачамі: https://www.livelib.ru/tag/ббд-ббдувільні-библиотекаввильнюсе-ббдввильнюсе/selections

Мэтай бібліятэкі зьяўляецца падтрымка навуковай, адукацыйнай і іншых сфераў дзейнасьці беларускай супольнасьці ў Літве.

Асноўнымі задачамі зьяўляюцца:

камплектаваньне бібліятэчных фондаў і забеспячэньне іх захаванасьці;
ажыцьцяўленьне апрацоўкі кніг і выданьняў, стварэньне даведачна-бібліяграфічнага апарата;
забеспячэньне бібліятэчнага, інфармацыйнага і даведачна-бібліяграфічнага абслугоўваньня карыстальнікаў бібліятэк згодна з іх патрэбамі і інтарэсамі;
правядзеньне культурна-асветнай работы, накіраванай на судзейнічаньне культурнаму развіцьцю карыстальнікаў бібліятэкі.
 
Асноўнымі прынцыпамі дзейнасьці бібліятэкі зьяўляюцца:

вызначэньне агульначалавечых каштоўнасьцяў у якасьці прыярытэтных;
судзейнічаньне адраджэньню, захаваньню і развіцьцю беларускіх нацыянальных культурных традыцый, забеспячэньню даступнасьці культурных даброт і павышэньню іх якасці, ахове гісторыка-культурнай спадчыны;
зацьвярджэньне і распаўсюджваньне гуманістычных ідэй, навуковых і прававых ведаў і дасягненьняў сусьветнай культуры; 
агульнадаступнасьць інфармацыі аб складзе і зьмесьце бібліятэчных фондаў.




Бібліятэка ўзнаўляе даўнюю і слаўную гісторыю беларусаў-кнігалюбаў Віленшчыны, прыцягваючы сучасных аматараў беларускага слова, студэнтаў і дасьледчыкаў. Сёньня гэта бадай што найбагацейшы з даступных шырокаму колу чытачоў беларускі кнігазбор у Вільні, таму калі Вы сумуеце па папяровай кнізе або маеце час і ахвоту пазнаёміцца з шэдэўрамі літаратуры ды дасьледаваннямі з розных галінаў веды - шчыра запрашаем! 

Сачыце за абвесткамі на сайце або ў нашых сацыяльных сетках, каб не прапусціць прэзентацыі літаратурных навінак і іншых імпрэзаў!

Хочаце стаць валанцёрам? Пішыце нам: biblio.vbm@gmail.com
